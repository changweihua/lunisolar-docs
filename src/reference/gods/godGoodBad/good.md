# 所宜

:::info 参考
参考《钦定协纪辨方书》卷十
:::

## 天德  月德  天德合  月德合

宜祭祀 祈福 求嗣 上册进表章〈上册受封上表章同〉颁诏 覃恩 肆赦 施恩封拜〈袭爵受封同后仿此〉诏命公卿 招贤 举正直 施恩惠 恤孤惸 宣政事 行惠爱 雪冤枉 缓刑狱 庆赐 赏贺 宴㑹 行幸 遣使 安抚边境 选将训兵 出师 上官赴任 临政亲民 结婚姻 纳采问名 嫁娶 般移 解除 求医疗病 裁制 营建宫室 缮城郭 兴造动土 竖柱上梁 修仓库 栽种 牧养 纳畜 安葬

忌畋猎取鱼

按天德月德乃月建三合旺气天德合月德合与旺气作五合皆上吉之日故所宜应如此忌畋猎取鱼者恐伤生气也旧本天德止宜兴土工营宫室缮城郭月德并宜上官宴乐天德合宜祭祀祈福覃恩肆赦缓刑狱选将训兵月德合并宜上册进表章营建宫室殊于名义不合明原引五行论则曰月德合日百福并集又不及天月二德及天德合可见其为略举大意而非有义例也夫王者事神行政庆赏刑威与夫分职设官体国经野以及宫室城郭衣服居处所以谋室家之安而锡兆庶之福者无非体天心而行时令故因义起例罄无不宜庶名与事允协矣

## 月空

宜上表章

<!--  见<义例> -->

## 天恩

宜覃恩肆赦施恩惠恤孤惸布政事行惠爱雪冤枉缓刑狱庆赐赏贺宴㑹

与驿马天马建日并宜颁诏宣政事与修造吉神并尤宜兴作

按旧本以天恩为上吉日而所宜止于覃恩庆赏等事葢其日止取一定之干支而不参诸月令其力轻㣲不得与德合赦愿比也又按旧本谓天德岁德月德天德合岁德合月德合天恩天赦母仓所㑹之辰并宜修营㑹之云者则非专指天恩故曰与修造吉神并尤宜兴作

## 天赦

宜祭祀祈福求嗣上册进表章颁诏覃恩肆赦施恩封拜诏命公卿招贤举正直施恩惠恤孤惸宣政事行惠爱雪冤枉缓刑狱庆赐赏贺宴㑹行幸遣使安抚边境选将训兵上官赴任临政亲民结婚姻纳采问名嫁娶般移解除求医疗病裁制营建宫室缮城郭兴造动土竖柱上梁修仓库栽种牧养纳畜安葬忌畋猎取鱼

按天赦为天地合德又为四时旺辰其力甚大故所宜与二德同旧本止宜覃恩肆赦缓刑狱特顾名而未思义耳不用以出师与忌畋猎取鱼同意

## 母仓

宜纳财栽种牧养纳畜

与月恩四相开日并宜修仓库

按旧本以母仓为上吉日而所宜止于纳财栽种牧养纳畜葢其日系四时休气又不得与天恩比也又按母仓春月亥日吉子日次之夏月寅日吉卯日次之冬月申日吉酉日次之葢亥寅申皆令星之长生而子卯酉为令星之败地也至秋月之辰戌丑未日土王后之己午日则衰旺各有不同是又不可以不辨

## 天愿

宜祭祀祈福求嗣上册进表章颁诏覃恩肆赦施恩封拜诏命公卿招贤举正直施恩惠恤孤惸宣政事行惠爱雪冤枉缓刑狱庆赐赏贺宴㑹行幸遣使安抚边境选将训兵上官赴任临政亲民结婚姻纳采问名嫁娶进人口般移裁制营建宫室缮城郭兴造动土竖柱上梁修仓库经络酝酿开市立劵交易纳财栽种牧养纳畜安葬

按天愿为太阳加令星其吉最大故所宜与二德同不用以出师者兵阴象兵吉在太阳后四辰不用太阳日也宜葬事则专取太阳日也不用以解除疗病者疗解无取合义也何以取二德合彼乃德之合气非两相合也又按二德乃三合之全气发于天干德合为其合气天赦天愿皆合干支取义其气纯其力大乃日之最吉者能解诸凶故特表之旧本谓天愿宜纳财敦睦亲族葢其例二十四字已误十三宜乎失其义也

## 月恩  四相  时德

宜祭祀祈福求嗣施恩封拜举正直庆赐赏贺宴㑹行幸遣使上官赴任临政亲民结婚姻纳采问名般移解除求医疗病裁制修宫室缮城郭兴造动土竖柱上梁纳财开仓库出货财栽种牧养

与驿马天马并宜诏命公卿招贤

按月恩四相时德皆月建所生之日所宜应同旧本月恩宜祭祀上官赴任结婚姻般移修造动土纳财四相宜行幸遣使般移缮城郭修造动土栽种牧养时德宜施恩封拜庆赐赏贺宴㑹其义不伦今按月建所生为相气其吉大于母仓我生为子孙其吉显于福德观其㑹通而推其义例故所宜应如此

## 阳德  阴德

宜施恩惠恤孤惸行惠爱雪冤枉缓刑狱

按阳德阴德为乾坤纳甲取天地生成之义而以月配爻义不甚切旧本谓阳德宜结婚姻开市交易阴德宜举正直行惠爱雪冤枉缓刑狱亦无义例可推今按天地之大德曰生则施恩行惠等事庶与名义相称

## 王日

宜颁诏覃恩肆赦施恩封拜诏命公卿招贤举正直施恩惠恤孤惸宣政事行惠爱雪冤枉缓刑狱庆赐赏贺宴㑹行幸遣使安抚边境选将训兵上官赴任临政亲民裁制

## 官日  守日  相日

宜袭爵受封上官赴任临政亲民

守日又宜安抚边境

## 民日

宜宴㑹结婚姻纳采问名进人口般移开市立劵交易纳财栽种牧养纳畜

按坛经专以此五日为命将登坛拜爵上官之吉日通书止宜施恩封拜上官赴任临政亲民今以义推之则五日所宜应各不同王日为临官之辰其吉大于月建又居四时之首其吉不减天恩故所宜应如此不用以出师者不欲从我始也官日守日相日旧说可从袭爵受封义同封拜在臣下宜云尔也守日为四时旺土安抚边境则守土所宜急者民日为令星所生所宜应同时德然既以民日名则上官等事义当另有取也

## 三合

宜庆赐赏贺宴㑹结婚姻纳采问名嫁娶进人口裁制修宫室缮城郭兴造动土竖柱上梁修仓库经络酝酿立劵交易纳财安碓硙纳畜

又辰戌丑未日为三合墓库所宜如前寅申巳亥日为三合长生所宜并同母仓子午卯酉日为三合帝旺所宜并同王日

按日之吉者莫如三合天月二德皆从三合取义成定之吉亦由三合生也然三合皆吉而大小不同建为局始定为局中成为局终三合从建取故三合止有二日建在四生日者则三合一为旺一为墓建在四旺日者则三合一为墓一为生建在四墓日者则三合一为生一为旺其为墓日者则取三合之吉足矣其为生旺日者则土旺之吉当并取也故区而别之又三合即成定日而取义各有不同故分属各条之下若义有兼取者则又不嫌其并见也

## 临日

宜上册进表章上官赴任临政亲民陈词讼

<!-- 见义例 -->

## 驿马〈天后〉

宜行幸遣使般移

与天恩并宜颁诏宣政事与月恩四相时德并宜诏命公卿招贤

又为天后宜求医疗病

按驿马天马皆第取行远之义旧本谓驿马宜封拜官爵诏命公卿出行赴任移徙天马宜颁诏封拜招贤宣政事远行出征则失其义矣今以其日止宜行幸遣使般移与覃恩吉日并而后宜颁诏与封拜举正直吉日并而后宜诏命公卿招贤与布政事吉日并而后宜宣政事庶为允协天后见义例

## 天马

宜行幸遣使般移

与天恩并宜颁诏宣政事与月恩四相时德并宜诏命公卿招贤

义见驿马

## 建日〈兵福〉

宜施恩封拜诏命公卿招贤举正直行幸遣使上官赴任临政亲民

与天恩并宜颁诏宣政事

又为兵福宜安抚边境选将训兵出师

按建日与王官同义旧本止宜施恩封拜出行夫举正直之与封拜遣使之与行幸事同一例故增之诏命公卿招贤颁诏宣政事义见驿马上施则下受故并宜上官赴任临政亲民兵福见义例

## 除日〈吉期  兵宝〉

宜解除沐浴整容剃头整手足甲求医疗病扫舍宇又为吉期宜施恩封拜举正直行幸遣使上官赴任临政亲民

十月与天马并宜诏命公卿招贤〈驿马不得与吉期并〉

又为兵宝宜安抚边境选将训兵出师

按旧本除日宜解除求医疗病扫舍宇取除义也沐浴等事亦除旧取新之义故并宜之吉期兵宝义取旺辰故所宜同建日旧谓吉期宜兵事葢兵宝之误又谓宜结婚姻于义无取故删

## 满日〈天巫  福德〉

宜进人口裁制修仓库经络开市立劵交易纳财开仓库出货财补垣塞穴

又为天巫宜祭祀祈福

又为福德宜上册进表章庆赐赏贺宴㑹修宫室缮城郭

按满取丰豫之义故所宜如此天巫见义例福德义同时德具体而微故止宜上册数事旧本无宴㑹然未有宜庆赏而不宜宴㑹者又谓天巫宜疗病与满日所忌自相抵牾故删

## 平日

宜修饰垣墙平治道涂

义取诸平

## 定日〈时阴〉

宜冠带

又为时阴宜运谋算画计策

按定日为三合之中宜冠带者既取其成局又取其方中而未昃之义也时阴旧宜睦子孙㑹亲友于义不合故删

## 执日

宜捕捉

霜降后立春前宜畋猎雨水后立夏前宜取鱼义取诸执且顺时也

## 破日

宜求医疗病破屋坏垣

义取诸破

## 危日

宜安抚边境选将训兵安床

立冬后立春前宜伐木霜降后立春前宜畋猎雨水后立夏前宜取鱼

按危日取安为义故宜安床然安不忘危则莫大于安抚训练之事伐木畋猎取鱼则以阴过盛而物当杀也各以其节气者顺时也

## 成日〈天喜  天医〉

宜入学安抚边境般移筑堤防开市

又为天喜宜施恩封拜举正直庆赐赏贺宴㑹行幸遣使上官赴任临政亲民结婚姻纳采问名嫁娶五月与天马并宜诏命公卿招贤〈驿马不得与天喜并〉

乂为天医宜求医疗病

按成为合局之终开为生气之始故其日宜入学原始要终之义也宜安抚边境者功成而永奠也般移筑堤防开市皆取成义天喜旧宜封拜自宜上官义同建日

## 收日

宜进人口纳财捕捉纳畜

霜降后立春前宜畋猎雨水后立夏前宜取鱼与月恩四相时德并宜修仓库

义取诸收无修造义故必与月恩四相时德并而后宜修仓库若开日则虽宜修造不得与收日并若德合赦愿则自宜修仓库又不待与收日并也

母仓义亦如此

## 开日〈时阳  生气〉

宜祭祀祈福求嗣上册进表章颁诏覃恩肆赦施恩封拜诏命公卿招贤举正直施恩惠恤孤惸宣政事行惠爱雪冤枉缓刑狱庆赐赏贺宴㑹入学行幸遣使上官赴任临政亲民般移解除求医疗病裁制修宫室缮城郭兴造动土竖柱上梁开市修置产室开渠穿井安碓硙栽种牧养

忌伐木畋猎取鱼破土安葬启攒

按开日一阳始生故又为时阳又为生气其日最吉旧本所宜无祭祀祈福求嗣覃恩拜官等事于义未偹故补之不及婚事者无合义也忌伐木渔猎者恐伤生气也忌葬事从俗也

## 闭日

宜筑堤防补垣塞穴

义取诸闭

## 兵吉

宜安抚边境选将训兵出师

<!-- 见义例 -->

## 六合

宜宴㑹结婚姻嫁娶进人口经络酝酿立劵交易纳财纳畜安葬

与月恩四相时德并宜修仓库

按六合之吉不减三合旧本止宜宴㑹结婚姻立劵交易今以义推之所宜当如此宜葬事见天愿宜修仓库见收日

## 六仪

宜临政亲民

<!-- 见义例 -->

## 五富

宜经络酝酿开市立劵交易纳财开仓库出货财栽种牧养纳畜

与月恩四相时德并宜修仓库

旧本止宜开市开仓库纳财今按其日有生义又有合义故所宜当如此

## 天仓

宜进人口纳财纳畜

与月恩四相开日并宜修仓库〈时德不得与天仓并〉

义同收日然因合而名仓故不用以捕捉

## 不将

宜嫁娶

<!-- 见义例 -->

## 要安  敬安

宜安神

## 玉宇  金堂

宜修祠宇

## 普䕶  福生  圣心

宜祭祀祈福

## 益后  续世

宜祭祀祈福求嗣

九神所宜见义例

## 解神

宜上表章陈词讼解除沐浴整容剃头整手足甲求医疗病

旧本止宜上表章陈词讼解除今按沐浴以下等事皆解除类也况破日宜疗病而解神吉于月破故并宜之

## 除神

宜解除沐浴整容剃头整手足甲求医疗病扫舍宇

义同除日

## 五合

宜宴㑹结婚姻立劵交易

见义例

## 宝日  义日  制日

与吉神并宜安抚边境选将训兵出师

按旧本谓其日宜军事然至用事则皆不从葢其义太泛故必与所宜吉神并而后宜之若专日伐日则不宜矣与驿马天马之与吉神并而后宜颁诏者同意

## 青龙  明堂  金匮  宝光  玉堂  司命

与吉神并则从所宜与凶神并则从所忌

按六黄道以位置得宜为吉犹秩叙典礼无往不宜也旧本谓宜修宫室缮城郭结婚姻进人口则无义例可推今选时之法谓诸事皆宜而无专宜之事六黑道亦无专忌之事当以时例为断

## 鸣吠

宜破土安葬

## 鸣吠对

宜破土启攒

见义例

## 亥子日

宜沐浴

取水旺也

## 午申日

立冬后立春前宜伐木

午木死申木绝也

以上所宜